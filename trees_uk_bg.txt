Горещата вълна и сушата са тласнали дърветата в обширни части от Великобритания в режим на оцеляване, като листата окапват или променят цвета си в резултат на стрес. Учените наричат това "фалшива есен" и предупреждават, че някои дървета може да умрат в резултат на това, съобщи Би Би Си. Кестенявите листа и ранното опадане на листата са признаци, появяващи се при смяната на сезоните Но дните са много по-дълги, отколкото в ранната есен, за да започнат тези естествени есенни процеси. Дърветата реагират така, защото са стресирани, казва Лий Хънт, старши съветник по градинарството в Кралското градинарско дружество. Той казва, че през всичките му 45 години това е една от най-тежките години, които е виждал по отношение на щетите по дърветата в провинцията. Особено са пострадали по-младите дървета без достатъчно дълбока и обширна коренова система, а тези, засадени на бедна почва покрай пътищата, могат да изсъхнат и да умрат. Дърветата, които са загубили само няколко листа с малко пожълтяване, би трябвало да се възстановят с достатъчно валежи, способни да предизвикат "втора пролет", обяснява той. Има обаче "критична точка", когато дървото не може да попълни водата, изгубена през листата и пред заплахата от изсъхване то започва да пожълтява и да се освобождава от листната маса. Друга извънредна реакция е да произвеждат повече семена - например жълъди и ядки - в опит да се възпроизвеждат и да оцелеят в бъдещето. Резултат на същите процеси е необичайно ранната поява на плодовет по растенията и храстите. Woodland Trust, който регистрира сезонните промени, е получил най-ранното досега съобщение за зрели къпини - от 28 юни. В него се казва, че плодовете и ядките узряват по-бързо от всякога, което "може да доведе до катастрофа за дивите животни", които се хранят с тях. Същото се наблюдава при глог, бъз и чемшир. Трудно е да се предскажат дългосрочните последици от сушата, но експертите по екология смятат, че седмици на изсъхнали пасища и твърда като скала почва в голяма част от Южна Англия ще окажат голямо влияние върху дивата природа. В реките и около сушата можеше да се усети години наред. Бързорастящите водорасли могат да задушат останалите растения, блокират светлината. Намаляването на речните нива намалява местообитанията на риби, земноводни и безгръбначни, засягайки цели екосистеми. "Тези растения осигуряват жизненоважно местообитание за насекоми и риби и загубата им от екосистемата причинява големи промени нагоре по хранителната верига", казва д-р Майк Боус от Британския център за екология и хидрология. "Може да отнеме няколко години, преди растенията да успеят да се възстановят или повторно да колонизират тези засегнати от сушата речни участъци и така въздействието на тежките суши може да бъде удължено." 